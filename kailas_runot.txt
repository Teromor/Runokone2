RUKOUS.


    Näytä minulle kasvosi läheltä, Elämä.
    Suo minun koskea niitä silmilläni.
    Sillä minä rakastan niitä,
    vaikka ne olisivat rumat.

    Ruoki minua henkesi tulella, Elämä.
    Astu suuni kautta ja sieraimistani sisään.
    Sillä se ihminen, jota ei elämän sammumaton tulva
    tempaa mukaansa matkalle ikuiseen mereen,
    hän on vain seisovaa vettä
    ja mätänee.

    Opeta minua, Elämä,
    että minä osaisin avata sydämeni sinulle,
    kun sinä palavassa pensaassa puhut.
    Sillä sinun äänesi on sydänten kuolema ja elämä.
    Ei ole sääli sitä sydäntä,
    jonka sinä ristiinnaulitset omin käsin
    tahi joka musertuu rautaisen anturasi alle:
    sillä sen sydämen mitta on täysi.
    Voi sitä sydäntä,
    tuhannesti: voi sitä sydäntä,
    joka ei koskaan maistanut sinua, Elämä,
    Jumalan matojen ihana ruoka.




I

(Lapsifantasioja.)



MÄENLASKUA.


    Taivaankansi on iso kelkkamäki.
    Ja aurinko istuu kultaisessa kelkassa.
    Ja lumi ryöppyää
    ja putoaa alas maanpäälle
    kirkkaina säteinä.
    Ja aurinko ajaa kelkkansa hämärän metsän taakse.
    Ja aurinko menee kotiin,
    kun se on kyllästynyt leikkiin.

    Taivas on varmaan hyvin hauska kelkkamäki,
    koska aurinko laskee mäkeä joka päivä.



SANAT.


    On olemassa hyvin paljon sanoja.
    Sanat ovat esineitä
    ja minä voin nähdä ne.
    Toiset niistä ovat rumia ja toiset kauniita.

    Äiti on hyvin kiltti sana — paras sana.
    Se maistuu paljon suudelmalle.
    Isäkin on hyvä sana,
    mutta siihen kertyy joskus ukkosta
    ja silloin on parasta
    mennä salaa oven taakse piiloon.
    Kesä on hyvin lämmin sana
    ja sen löytää joka aamu
    ruohikolta ja hiekkakasasta.
    Maailma on hyvin suuri sana,
    joka ei mahdu aivoihin.
    Vitsa on hyvin kirvelevä ja vihattava sana.

    Ihmisillä on vielä paljon tyhjiä sanoja.
    Käsittämättömiä sanoja.
    Niinkuin synti ja kuolema,
    jotka eivät merkitse mitään.
    Mutta niitä pitää kuitenkin pelätä.



HILJAINEN LOPPULAUSE ISÄMEITÄÄN.


    Isä ja minä sanomme: "Isä meidän"...
    Sinun pitää silloin olla hyvin vanha, Jumala,
    koska sinä myöskin olet isäni isä.
    Olet varmaan myöskin kovin hyvä,
    sillä oikein vanhat ihmiset
    niinkuin mummu ja vaari
    ovat hyviä pienille lapsille.

    Kai sinäkin poltat pitkää piippua
    niinkuin vaari?
    Ja varmaan sinulla on hyviä päärynöitä
    paratiisissasi.
    Eihän siellä ole enää käärmeitä?

    Kun olen kuollut
    ja minusta on tullut pieni enkeli,
    otathan minut syliisi
    ja kerrot minulle kauniita satuja.



TYHMÄT JA VIISAAT.


    Minä nauran auringolle.
    Sekin nauraa minulle.
    Se nauraa niinkuin äiti.
    On tyhmää nauraa auringolle.
    Isä ja äiti ja eno ja täti
    eivät koskaan naura sille.
    Sillä he ovat isoja ihmisiä.
    Ja isot ihmiset ovat viisaita.
    Ja viisaat eivät saa nähdä mitään.
    Viisaat eivät saa ymmärtää mitään.
    Viisaat eivät yhtään tunne aurinkoa.

    Mutta minä olen tyhmä
    ja nauran auringolle.
    Minä melkein luulen, aurinko,
    että sinäkin olet tyhmä.

    Me nauramme viisaita, aurinko.




II



NUORI NARAYANA.


    Kaunis ruskea jumala lepäsi eräänä aamuna
    vienosti läikehtiväisessä meressä
    lumpeenlehdellä, lähellä taivaan seinää.

    Hän teki ruokopillin ja soitteli sillä.
    Sävelet putosivat mereen
    niinkuin tuoksuvat, kirkkaat kastepisarat.
    Ja meri alkoi kuplia kaikkialla.
    Ja jokaisesta kuplasta puhkesi lumpeenkukka.
    Ja mehiläiset kantoivat jumalan huulille kukkien maljoista mettä.

    Ja Narayana katseli kaiken meren yli
    uneksivin, maailmoja-käsittävin silmin.
    Ja hän näki kaukaisimmalla korallisaarella,
    lähellä toista, vastassa olevaa taivaanseinää
    ihanan Meren tyttären leikkivän hiuksillaan.

    Narayana kutsui. Ja jumalatar saapui tuulenhenkien myötä.
    Ja nuori ruskea jumala
    rakasti valkoista meren ja ilman tytärtä
    ylenpalttisen kiivaalla rakkaudella.
    Ja jumalien rakkaus nostatti meressä myrskyn.
    Ja aallot heittivät vaahtohelmiä hamaan taivaan kattoon.

    Vihdoin Narayana nääntyi rakkaudesta.
    Ja jumalatar vajosi merenhenkien syliin.
    Ja kultainen otsaripa kimmelsi meressä kauan.

    Ja Narayana lepäsi lumpeenlehdellä raukein jäsenin.
    Sitten hän ojensi vasemman säärensä veteen.
    Ja lukemattomat pienet kultakalat
    hypähtelevät Narayanan nilkan yli
    piirtäen välkkyvän, ihanan sateenkaaren
    taivaan sinisen-sinistä seinää vastaan,
    joka ihan lähellä kohosi merestä esiin.

    Ja Narayana katsoi jälleen merta.
    Nyt hän huomasi kaikki ne merimiesten sielut,
    jotka hän huolettomasti oli uhrannut nuoren lempensä tähden.
    Ja kaunis lempeä jumala murehti niitä
    ja kokosi ne kaikki syvältä meren pohjasta
    ja pani ne uuteen kuoreen
    ja lähetti ne jälleen elämään.

    Aurinko vajosi mereen
    ja tähdet alkoivat välkkyä taivaan katossa.
    Narayana poimi niitä oikean kätensä täyteen
    ja pudotti ne yksitellen sormiensa lomitse mereen,
    jossa ne hohtivat niinkuin Meren tyttären silmät.

    Ja nuori väsynyt jumala
    katseli uneksuen tähtien vajoamista,
    kunnes nukkui lumpeenlehdelle, lähelle taivaan seinää.



EEVA.

(Else Lasker-Schülerin mukaan.)


    Olet pääsi painanut syvään ylitseni,
    sinun pääsi — ah, sinulla on kevääntuoksuinen tukka!
    Sinun huultesi yli käy ruusunkarvainen päivänkilo,
    sinun huulesi ovat kuin paratiisin puiden kukka.

    Ja sydän on minussa itänyt rakkautta,
    ah, minun sydämeni riutuu kuluttavan kaipuun tähden.
    Ja sinä vapiset aavistustesi voimaa
    etkä sinä tiedä, miksi noin ähkyen hengität untasi nähden.

    Ja niinkuin muisto, jolla on tuhat juurta,
    niin pysyn sinussa kiinni ja elämäsi mullassa aina.
    Sinä olet sokean-nuori, sinä olet nuori kuin Aadam.
    Syvään ylitseni noin sinä pääsi paina.



LAULU AALLOLLE.


    Uni oot, meren sielusta noussut.
    Sua, aaltoa, tuuli vie.
    Meren äärellä paateen ehkä
    kivirintahan päättyy tie.

    Olet sammuva, kuin sua ennen
    meren laps moni sammunut on.
    Mut haudallas taas meri nostaa
    vesivarsojen karkelon.

    Meren leikissä leikit myötä,
    meren kehtohon raueten,
    kuin kupliva hetki, mi raukee
    ajan helmahan ikuisen.

    Kuin laulu, mi rintahan syntyy,
    sisar sun, sisar lainehen.
    Sekin uupuu kesken: on pitkä
    tie rintahan ihmisten.

    Sen tahto on yhtyä sentään
    meren lapsien karkeloon
    ja läikkyä, kuplia, lyödä
    kivirintahan kallioon.

    Meren tuoksua, laulu ja laine,
    meren henkeä hengittäin
    ja juopuen auringosta
    iät leikitte kimmeltäin.



RUNO RUNOSTA.


    Totuuden lähteellä
    sä syvin lapsensilmin uneksut
    ja leikit tähdillä ja auringolla.

    Maan kasvot jälleen nuoriks suutelet.
    Ja tuuli vie
    sun hengitykses tuoksun meren yli.

    Sun kätes ovat rikkaat hyvyydestä,
    sä niillä sydämiä punnitset
    ja loputtoman valon siroitat
    yön peltoon.

    Ja kaikki tähdet rakastavat silmiäsi.
    Ja tomust' alkaa avaruus
    sun jalkojesi luota,
    miss' onnellinen kerjäläinen polvistuu.



LAULU SINULLE.


    Minä tuon rakkauteni sinun tiellesi
    niinkuin kiiltomadon yössä.
    Minä asetan käsiisi kalliin korun,
    heitä se mereen,
    ettei se aamulla himmentyisi.

    Sinun suusi on täynnä meren hengitystä
    ja lasten soperruksia.
    Sinun sanasi ovat tulvillaan heräämistä.

    Sinun silmiesi taivaissa
    syntyy uusia tähtiä tänä iltana.
    Minun sydämeni tuntee ne,
    ja minun koko elämäni
    pakenee luotani ja polvistuu
    rukoilemaan niitä tähtiä,
    ja sydämeni antaa niille onnelliset nimet.



ADAGIO.


    Hetki rajaton
    kuin meren sydän salainen ja syvä.
    Sen pohjall' onni on
    kuin mullan alla paisuvainen jyvä.

    Sun katson silmihis,
    ah, havahtuviin salaisuuksiin noihin
    kuin niissä aukenis
    nyt portit elon esikartanoihin.

    Näin, silmin nääntyvin
    — kuin juonut oisin auringon ja sinen —
    näin, täysin sydämin
    en ennen nähnyt, ollut onnellinen.

    Tää hetki uudistaa,
    se kylvää meihin parast' itseämme
    ja siemen lankeaa
    kuin kesä, taivas multaan elämämme.



ENSI LUMEN AIKAAN.


    On ensi lumi varmaan mennyt päähän meille.
    Niin ujosti ja sentään kiehtovasti nojaat minuun.
    Ja lämmin kujeellinen kätes eksyy käteheni.
    Ja meiltä ovat kaikki sanat loppuneet.

    Me pysähdymme puiston lyhdyn alle. Katsohan:
    se totisesti on kuin vanhan sedän silmä.
    On katsovinaan muualle, mut varkain nenänvartta pitkin vilkuu meihin,
    on hiukan hämillään, kun tulee keksityksi,
    mut sitten puistaa päätään: aijai nuorisoa tähän aikaan...

    Ja silloin avaan uhallakin suuni:
    nyt olen vihdoinkin jo valmis virkkamaan sen sanan,
    mi kaiken iltaa pienen hiiren lailla
    on ihanasti nakertanut sydäntäni.

    Ja aivan varmaan sinä _näet_ sen,
    tuon sanan pienen, suloisen ja hupsun:
    sun kätes pyrähtää kuin pieni lintu
    mun kädestäni pois, mun suuni eteen.
    Se julmasti ja lempeästi sulkee sen,
    mun uppiniskaisen ja humaltuneen suuni.



KESÄILLAN KUJE.


    Kas, armas, kuinka raukea
    on pilvilinnun siipi.
    Tuoll' ilta kissan-askelin
    jo pensahikkoon hiipi.

    Se piilee, kuje mielessään,
    ja pilkistelee meihin.
    Se taikuri on. Mutta myös
    mä kuulun taikureihin.

    Puun oksilta, kas, varastin
    nyt kourallisen tuulta
    ja iltaruskon poskeltas
    ja perhosia suulta.

    Ja sentään meille kepposen
    tek' Ilta, voitti leikin:
    se salavihkaa sun ja mun
    pois itseltämme veikin.




III



VANHOILLE.


    Emme säiky teitä: nuoret oomme, mutta teidän luunne kohta maatuu.
    Kuinka säikkyisimme pelkkää varjoa, mi tiemme poikki kaatuu!

    Emme vihaa teitä: työnne teitte, teitä työssänne me rakastamme.
    Teidän sekä isienne työ on ruokamulta, mehu juurissamme.

    Emme syytä teitä: oikein, väärin teitte, toisin voineet ette.
    Meidän työnämme on pestä vääryys, kun te hiljaisimpaan lepoon
                                                      vaikenette.

    Mutta: turha luulla ainoaksi omaa kalpaanne ja voittoretkeänne.
    Turha luulla, että ikuisesti jatkuis teidän hetkeänne.

    Meidän menoksemme jos te käytte kahvaan ruosteensyömäin kalpojenne,
    tietkää: _kuitenkin_ me käymme ylitsenne!



SUOMALAINEN SONETTIPARAATI.


    Kas, kaarti paraatihin ratsastaa
    sonetti-univormu sorja yllä.
    Hei, heppa, muista, jalan käyttelyllä
    nyt ettet loukkaa arvostelijaa!

    Ken lurjus sapelinsa kohottaa!
    Se pian tuppeen! — tiedättehän kyllä:
    on ero paraatilla, miekanmittelyllä.
    Siis vielä kerran tarkoin katsokaa,

    ett' univormussanne moitteeton
    on joka rytmi-sauma, riimi-nappi
    ja että ryhti teillä uljas on!

    Vois muuten paisua sen herran sappi,
    kun runopataatista antaa tuomion,
    ja laulajall' ois eessä Nälkälappi.



LEHMÄN HÄNTÄ.


    Runon lehmän hännästä tehnyt oon,
    sekös kiukutti filistereitä:
    — Runoniekkojen aatos, varjelkoon,
    käy selviä navettateitä!

    Runotarko — niin tuumi yks viisas mies —
    vois viihtyä läävän puolla?
    Uh, vaarallistakin on kukaties
    runous, joka syntyy tuolla! —

    Iloks kansan tään paras laatia ois
    runotekstejä katkismuksiin,
    myös kuutamoiltoina puhjeta vois
    ah, lemmenhuokauksiin...

    Hyvä ois, vähän myöskin jos kutkuttais
    isänmaallista ihramahaa:
    pian kunniatohtorin miekan sais,
    tukun täyteläisen rahaa.

    Runon työ on vienosti kuiskuttaa
    poven tyhjyyttä eleegistä.
    — Mut lehmän häntiä huiskuttaa
    runoss' on epäesteettistä!

    Niin kai se on, enkä minäkään
    kovin lehmän häntää kiitä.
    Mut lammaskuorohon määkyvään
    voi määkyä myöskin siitä.

    Niin aattelin, mutta sen aatoksen
    oli siittänyt järki lyhä.
    Minä viisastuin ja nyt aattelen:
    On lehmän häntä pyhä;

    maholehmän hännän ainiaan
    tulis rauhoitettu olla:
    se on tehtaanmerkkinä paikallaan
    monen laulajan tuotannolla.




IV



SATU MEISTÄ KAIKISTA.


    Olen kävellyt kaiken iltaa puiston teitä
    ja ajatellut itseäni: mitä olen
    ja mitä voisin olla.

    Olen katsellut tähtiä ja ihmetellyt,
    kuinka niiden silmät ovat suuret tänä iltana.
    Minä melkein näen,
    kuinka ne kaikki istuvat suuressa kristallisalissa
    sinisellä matolla
    Jumalan jalkojen juuressa —
    pienien lasten parvi, valkoiset mekot yllä.
    Ja Jumala katsoo kaikkia heitä
    aurinkoisilla silmillä,
    joissa on isällistä hymyä.
    Ja Jumala miettii satua,
    minkä hän kertoisi heille.

    Ja silloin Isä Jumala muistaa,
    kuinka hän itse oli lapsi:
    kuinka hän leikki kerran
    suuressa vihreässä puistossa
    ihanien puiden alla.

    Hän oli katsellut huvikseen,
    kuinka hänen hymynsä putosi kukkina maahan,
    kuinka hänen naurunsa lehahti perhosina ilmaan.
    Ja kun hän väsyi siihen,
    keksi hän tyhmän leikin:

    Hän oli yksin, leikkitoveria vailla,
    ja hänen oli ikävä.
    Hän teki sentähden savesta pojan,
    ihan kaltaisensa,
    puhalsi siihen: ja katso! se hymyili hänelle.
    Ja Jumala katseli poikaa suurella ilolla.

    Mutta hän saikin jo aamulla tuta,
    että oli pahoin tehnyt:
    hän tuli leikkitoverin luokse — ja säikähti tätä:
    Hän oli outo ja ruma ja vanha.
    Puisto oli mykkä ja surullinen,
    kukkaset vapisivat kovin
    ja kauniit linnut ja perhoset pakenivat vieroen kauas.

    Ja Jumala itsekin tunsi,
    miten hänen ilonsa äkisti kuoli,
    miten hänen lapsenmieltänsä puistatti
    vieras ja paha tunne, hänelle käsittämätön.
    Ja hän oli kääntynyt pois.
    Ja hän oli itkenyt silloin
    ensimmäisen kerran.



ATLANTIS.


    Oli onnellisten saari mun sydämeni kerta,
    ja auringossa kylpi se keskellä merta.

    Ja linnassa siellä monin jalokivin hohti
    Maan prinsessa kaunein ja prinsessa nuorin
    — mut sielua vailla ja peikotar siksi.

    Meren äärillä kultaisin pähkinänkuorin
    unet soutivat vehmaita rantoja kohti:
    ihanaisinten huulien kostuttimiksi
    Ilon maasta ne noutivat ruusujen mettä.

    Jos kuinkakin valtiatarta ne palvoi,
    jano prinsessan julmilla huulilla valvoi:
    — Ei sammu se ihmisen kyynelettä!

    Hän kyyneltä pyys — mereks ei sitä tiennyt.
    Sen sai: tuhotulvana saaren se peitti,
    kuin simpukan aaltojen kohtuun sen heitti —
    merenpohjainen peikkojen luola se lie nyt.



SANOJA YÖSSÄ.


    Yö on noussut
    mustin äänettömin kasvoin
    vuoren alta, sydämestä maan.
    Yö on niellyt
    auringon ja maan ja metsän, meren,
    joita rakastamme niinkuin elämää.
    Yö on niinkuin peikon paha katse,
    josta joka hetki lentää lepakot.

    Yö on tullut meille.
    Tunnetko? — kuin vieras kylmä käsi
    lepäis silmillämme,
    jotka äsken vielä
    niinkuin kukanterät paisuvaiset
    tulta, tulta joivat
    auringosta,
    jok' on silmä kaikkein tulisin.

    Yö on tullut meille.
    Sanat lakastuvat huulillemme.
    Emme nähdä, tuntea voi toisiamme,
    emme itseämme yöltä pelastaa.



VERKOSSA.


    Olen verkon silmässä kala. En pääse pois:
    ovat viiltävät säikeet jo syvällä lihassa mulla.
    Vesi päilyvä, selvä ja syvä minun silmäini edessä ois.
    Vesiaavikot vapaat, en voi minä luoksenne tulla!

    Meren silmiin vihreisiin vain loitolta katsonut oon:
    mikä autuus ois lohen kilpaveikkona olla! —
    Sameassa ken liejussa uupuu, hän pian uupukoon!
    Omat sammuvat silmäni kuoletan auringolla.



PURJEHTIJAT.


    On syvyys allamme kuin lohikäärmeen suu,
    kuin syli Atlantin — me kohta vajoamme.
    Niin kiiluu alta pilvipäärmeen kuu
    kuin paholaisen silmä. Kaukana on meistä jumalamme.

    Ja jokin maston lailla meissä katkeaa
    kuin veitsi leikkais meidät irti juuristamme.
    Lyö salama. Ja taivas päämme päällä ratkeaa.
    Me tyhjin silmäkuopin syvään pimeyteen tuijotamme.

    Ja kaikki elonlaivan purjehtijat hullut on:
    söi myrsky niinkuin skorpiooni pään ja tunnon heistä.
    Ja sydän jokainen koht' aronkaltaiseksi tullut on.
    Ja elo putoaa kuin kimmeltävä kalansuomus meistä.

    Kuin olisimme kahlein kiinni vuoressa
    niin käsiämme ylös kurkoitamme.
    Olemme toukanruoka mätänevän ruumiin kuoressa.
    Ja aavelaiva kantaa varjojamme.



VANHA MAA.


    Maata katso, Äiti, katso tytärtäsi:
    myöhä rintalapses käynyt onhan vanhemmaksi itseäsi!

    Itse synnyt, sytyt joka aamu hehkuun uuteen,
    uuteen nuoruuteen ja häikäisevään valonihanuuteen.
    Maa, sun tyttäres, on vanhuutensa runtelema, taudin lyömä,
    syksyn-kuumehinen, kaikelt' ytimeltään madonsyömä.

    Tähtirakkautes hyljäten ja kupeeltasi luopuin
    Maa on syvään langennut, Kuun peikonhyväilyihin juopuin;
    raiskattu on, vereen, tuskan-syntiin tahrattu on nuoruus tyttäresi —
    itke, Äiti jumalallinen, tai nouskoon pilvi häpeän sun otsallesi.

    Lahjaas kalleintakin — kulmillansa laulun kimmellystä —
    hylki tyttäres: niin vihas sydämensä hengitystä.

    Älä katso, avaruutta syleilevä Äiti, tytärtäsi:
    häntä kiroten myös kirota sun täytyis itseäsi!



DELUGE.


    Minun silmieni rovio on syttynyt,
    kätenikin palavat
    ja vereni vapisee.
    Minun sanani tukehtuvat
    tai ovat tuiki mielettömät
    niinkuin samum,
    jossa koko erämaa puhuu
    ja kaikki hiekan henget taistelevat.

    Olen tullut
    enkä päästä sinua,
    ennenkuin vereni maanjäristys
    määrättömien
    tuhon ja hukkumisen sekuntien jälkeen
    asettuu.

    Minun äitini on suudellut kaikkina päivinä
    Jumalan otsaa,
    kun hän minua kantoi.
    Olen tuli sinun tultasi, aurinko,
    ja minä tahdon polttaa ja palaa.



APHELIUM.


    Mun vuosmyriaadeja sitten
    avaruuksihin yöpyvän nähtiin.
    Ah, arvaamattoman pitkä
    tie täältä on muihin tähtiin.

    Mun taattoni aurinko, turhaan
    tulinuolias jälkeeni ammuit:
    yön, äitini, tahto mun voitti;
    jo aikoja taakseni sammuit.

    Edes kaikuna tänne ei kuulu
    elon rannalta aaltojen pauhu,
    tääll' yön kivikasvoilla viihtyy
    iankaikkinen tyhjyys, kauhu.

    Olen kylmä, mun vertani hyytää
    tämä äänetön kuoleman aatto.
    Ylt'ympäri jäässä on lapses —
    mua lämmitä, lämmitä, taatto!

    Tule leimuten, suurena saavu,
    yön sielussa soihtusi nostain.
    Olen arvoton armohos, taatto,
    tule kuitenkin, vaikkapa kostain.

    Tue, kutsu ja luoksesi ohjaa,
    kun nöyränä tieltäni palaan.
    Jos kuoleva oon, minä kuolla
    sinun liekkihis, aurinko, halaan!

                           (1921.)




V



HUOMISPÄIVÄ.


    Tämänpäiväinen aurinko
    ei ole sinua varten:
    se näkee vielä
    ranteissasi kahleenjälkien häpeän
    ja otsallasi eilispäivän polttomerkit.

    Tänään — erämaa
    joka nielee kaikki keitaat:
    unet ilosta ja auringosta.
    Tuulen tuomaa lentohiekkaa
    janon runtelemille huulille.

    Mutta:
    rautaristikon takaa
    katse,
    ihmisen katse —
    niinkuin liekki joka syttyy tuhkaan.
    Vielä täynnä
    tuskan ja ilon taistelua,
    mutta voitonvarma,
    huomisen-altis,
    juopunut syntymättömästä valosta.
    Niinkuin huuto
    etäisyydestä toiseen:

    — Nähkää naulanjäljet käsissämme,
    jotka ovat kohonneet
    jaoittamaan tämänpäivän vankilaa.
    Kuulkaa sielujemme salamaa:
    se on tuli taivaasta
    ja sytyttää esiuhrin huomispäivän auringolle,
    joka tulee — on _pian_ tuleva —
    ja suutelee kaikkia rikkaita sydämiä.



OLIN NUORI.


    Olin nuori. Ja kasvoin harmajin,
    sinipunervin silmänaluksin
    minä arkana kouluun kuljin.

    Oli rehtori vanha ja viisas mies.
    Minä usein pelkäsin, että hän ties,
    mikä syy minun mieltäni painoi.

    Ja kotona täti, hän katsoi niin
    minun silmäini lastenkamariin,
    että pakenin pois ja itkin.

    Kun nuoria kasvoja muita näin,
    miten vihasin omaa itseäin
    ja kipeää elämääni.

    — Ah, silloin vielä mä tiennyt en,
    että kukaan, kukaan ihminen
    ei tääll' ole parempi toista.

    Tuta sai sen poika. Ja rakastamaan
    mies sitten on oppinut nuoruuttaan
    ja omia arpiansa.



SYDÄN JA KUOLLEEN MEREN APINAT.


    Kuolleen meren rannalla jossakin
    — maailmahan on kuolleita meriä täynnä —
    asui jolloinkin ajan varrella suku,
    joka oli unohtanut sydämensä jonnekin.

    Ja katso, nämä ihmiset menestyivät hyvin
    ja lihoivat hyvin.
    Heidän vehnänsä kypsyi ja rypäleensä paisuivat.

    He tekivät viekkaasti kauppaa
    ja kävivät julmasti sotaa.
    Ja kameelit kantoivat ryöstösaaliina kotiin
    kultaa ja kalliita kiviä
    vuorten takaa.

    He olivat onnelliset.
    Ja lihavin kaikista papeista puhui:
    — Kiitetty olkoon Allah!
    Nyt hänen siunauksensa on vuotanut ylitsemme
    runsaampana kuin koskaan.
    Tietkää, oi uskovaiset kaikki,
    että tämä Allahin ylenpalttinen suosio johtuu siitä,
    että tuo kärkäs rauhanrikkoja, Sydän,
    alati tyytymätön, alati kapinoiva Sydän
    on vihdoinkin keskuudestamme poissa.
    Eikö hän riistänyt meiltä öittemme unta
    ja päivällä virittänyt ansoja kaikille teillemme.
    Eikö hän napissut aina lempeitä lakejamme vastaan.
    Eikö hän solvannut aina, tuo niskuri Sydän,
    pyhää esivaltaa ja jaloja tuomareita,
    että he muka olisivat pyöveleitä.
    Jos me ryhdyimme sotaan
    tahi jos solmimme rauhan,
    eikö hän syyttänyt, että me teimme väärin.
    Eikö hän saattanut meidät alati häpeään.

    Nyt hän on poissa.
    Allah, hän joka Kuolleessa meressä nukkuu,
    hän ei katsellut Sydäntä suopein silmin:
    tämähän häiritsi alati hänenkin untaan.
    Iloitkaatte, oi uskovaiset kaikki:
    Allah on vienyt hänet keskelle erämaata,
    että hän menehtyisi nälkään ja janoon,
    että me olisimme alati onnelliset!
    Kiitetty olkoon Allah!

    Allah, hän joka Kuolleessa meressä nukkuu,
    heräsi eräänä yönä:
    hän oli kuullut jonkun huutavan nimeään.
    Ja katso, Kuolleessa meressä paloi elävä liekki.
    Se lähestyi niinkuin lentävä tähti
    ja lankesi jumalan jalkojen juureen.
    Se oli palava Sydän. Se puhui:
    — Isäni, en ole löytänyt kotia ihmisten luota!

    Ja Allah katseli häntä
    ja kuunteli häntä
    ja itki.
    Ja Allah kohotti päätänsä Kuolleesta merestä.
    Silloin kuuli hän sen,
    mitä lihavin kaikista papeista puhui.

    Ja Allah vihastui kovin.
    Ja Allah kohotti kätensä:
    ja katso, ihmiset olivat aamulla niinkuin apinat.

    Mutta Sydän jäi Allahin luokse.
    Ja lempeä jumala otti hänet käteensä,
    nosti hänet huulilleen
    ja suuteli häntä.



SANA.


    Alussa oli Sana.
    Ja muuta ollut ei.
    Ja Ylimmäisest' oli synty sen.

    Ja alkuyöhön kauas
    sen Luojan sormi vei:
    niin luotiin maa ja meri, ihminen.

    Sana luomistyönsä päätti
    ja palas Isän luo.
    Ja Henki kantoi sitä huulillaan.

    Mut kerran keskiyöllä
    Kyy, valheen henki tuo
    sen varkain otti, vei sen maailmaan.

    Ja Sana, kaiken luoja,
    oli hedelmätön nyt,
    kun ihminen sen nosti huulilleen;

    vain lasten leikkikalu,
    vain malja särkynyt,
    vain mykkä ääni, kaiku tyhjyyteen.

    Se näki paljon nälkää
    ja paljon tahraantui;
    sen kimmellyksen peitti tomu maan.

    — Mut joskus, ihmisistä
    kun paras uneksui,
    se lensi jälleen kotiin, jumalaan.

    Ja Isä huulillensa
    sen virvoittaen vei,
    ja siihen tarttui Luojan hengitys.

    Ja ihmiset, he koskaan
    sitä unohtaneet ei.
    Ja sydämissä kävi väristys.



SYYLLINEN MIES.


    Hänet ammutaan. Hän on syyllinen mies.

    Hän katsoo ääneti meihin ja meistä pois.
    Hän antaa silmänsä minulle ja käskee: katso!
    Ja silloin näen, kuka myöskin on syyllinen mies.

    Syyn kahleen rautaisen näen ranteessa kaikkien meidän.
    Syyn käärme on purrut jo kehdossa lapsen kantapäätä.
    Syyn hämähäkki on kutonut verkkonsa kaikkien sydänten teille.
    Syy nielee kaikki ihmiset niinkuin hete suossa.

    Mutta yksi meistä on murtanut kuoleman renkaan.
    Näen kuinka hän riisuu likaset vaatteet yltään,
    syyn varjojen kehästä pois hän astuu valoon.

    Näen uudet kasvot nuo: hän on ryöväri ristinpuussa.
    hän on veljeni, syyllinen mies, joka ammutaan.



RUNO RISTIINNAULITUISTA.


    Ristinpuiden varjo
    lankeaa mittaamattomana maailman yli.
    Nähkää se pilvien hartioilla
    ja kaikkien vuosituhansien kasvoilla.

    Näettekö: ristiinnaulittuna
    maailman sydän
    ja elämän nuoruus,
    jokainen uusi ääni,
    joka huomenna on kaikkien uskonto,
    jokaisen uuden päivän aurinko,
    jokainen uusi vapahtaja
    — vain messiaita ristiinnaulitaan,
    ei epäjumalia.

    He rakensivat ristinpuita maan kuninkaille.
    Mutta heidän lapsensa suutelevat ristejä.
    Pian kuolevat heidän askeleensa pimeään.
    Mutta valo ei ole pakeneva ristinpuiden ympäriltä,
    sillä jokainen ristiinnaulittu sydän oli tähti.



PAIMENET.


    Voi paimenten öitä erämaassa.

    Haaskalta, kaukaa
    korpin viimeinen huuto.
    Pimeys, pimeys
    vyöryi maailman yli
    niinkuin musta meri.

    Skorpionit vaanivat hietikolla.
    Yö oli pantterin silmiä täynnä
    ja shakaalin ulvonta leikkasi ilmaa
    niinkuin nuoli.
    Nuotiomme kitui
    ja laumamme vapisi sen luona.

    — Sinäkin vapisit, sydän.
    Tunsithan
    pahojen henkien hiipivän yössä.
    Aavistit:
    tuhannen pahaa tahtoa vaani
    raatelu-valmiina
    — niinkuin tuhannen
    julmaa, korpinkyntistä mustaa kouraa
    tai pedon hammasta —
    ympärilläsi erämaassa,
    pimeän meressä, kaikkialla,
    lämmintä vertasi janoten
    niinkuin pantteri janoo
    nuoren karitsan verta.

    Ei ole koskaan nähty
    tällaista yötä
    erämaassa.
    Taivas: — tähdistä kudottu kangas.
    Ja kaikki tähdet kiertävät
    suurinta, kauneinta tähteä,
    jota ei koskaan ennen
    mikään silmä nähnyt.
    Erämaan hiekkaan sataa
    pieniä tähtiä lukemattomasti.

    Nähkää:
    ei ole varjoja, yötä.
    Tunnemme:
    ei ole enää pelkoa, vihaa,
    paha on kuollut,
    maa on kaunis ja nuori
    ja ihmeitä täynnä:
    pantteri nuolee nuorimman vuonan kaulaa,
    jännitetyn jousensa laskee metsästäjä,
    huulilla lapsen hymy.

    Silmämme näkevät unta:
    tähdistä astuu enkeli
    niinkuin kaunis Jumala itse.
    Siunaa maata ja siunaa meitä:
    — Hetki on tullut,
    rauha on maanpäällä syntynyt,
    hyvyys astunut ihmisten joukkoon,
    maa on ihmisen koti.

    (Jouluna 1923.)



ME.


    Me, tomun tomu, saimme elämän.
    Suin, sieraimin ja silmin yhä juomme sitä
    kuin mehiläinen yrtin mettä juo,
    vaikk' yrtin okaat punertuvat verestämme.

    Ah, suurin kipumme on täynnä siunausta,
    tuo syvä arpi meissä, kallis todistus:
    me suutelimme suulle polttavalle
    hänt', Ainoata, joka on ja jota rakastamme.

    Ja kun me lähestymme sydänt' Elämän
    kuin pisarainen hänen suonissaan,
    koht' oma valtimomme täys' on elämää,
    ja oomme rikkaat lailla jumalan.

    Me sormin kosketamme maata, ja se kukkii.
    Ja ihmisveljiemme tomusydämiin
    me puhallamme, ja ne ihanasti värähtävät
    kuin sydän ensi ihmisen, kun sieraimissaan
    hän tunsi hengityksen jumalallisen.



MINÄ NÄEN.


    Näkysarjojen vaihtuva leikki. Ah, näin ei silmillä nähdä.
    Sisempään, syvemmälle ja kauemmaksi ma nään.
    Minä tiedän: nyt mieleni katsoo kuulevin, tuntevin silmin.
    Näyt syntyvät, kuolevat silmässä itsessään.

    On silmäni leili. Sen viinillä täytin. Ja viini on käynyt.
    Ihanampana leilistä juon saman viinin nyt.
    Oli poutaa ja pilviä, tuulta ja taivasta mielessä mulla.
    Hedelmöittyvät nyt nämä siemenet kätketyt.

    Näen mieleni unta. Kuin auringon säihkyssä kotka se nousee
    tomust' irti ja maasta ja myös ajan piiristä pois.
    Salamalla se ratsastaa elon maallisen rannasta rantaan.
    On kuin joka ihmisen silmäni tuntea vois.

    Hedelmist' olen tiedon puun minä syönyt kai: tämä uusi
    elontietoni siks yli parhaan tietoni käy.
    Mato pieni on suurin. Ja köyhimmällä on enkelin kasvot.
    Erämaissamme eikö nyt jumalan askelet näy.

    Näen: ihminen kirkastuu. Hänet jumalan veljeksi tunnen.
    Ota kuoleman taittuu, ja kuollehet käy elämään.
    Minä nään: paratiisin portti on auki, on taivahat auki.
    Joka kohtalon yllä mä sateenkaaria nään.



LENTÄVÄN HOLLANTILAISEN NÄKY.


    Hän ruorissa seisoi ja katsoi veteen.

    Ja kuoleman-tyyneltä ulapalta,
    jolla pilvien kummitusvarjot makaa,
    kuva nous, kuva kaukainen, silmien eteen
    kuin jostakin satojen vuosien takaa
    kovan uhman ja paatumuksen alta.

    Näki itsensä mies: soman poikasen,
    ruson poskilla, silmissä päivänsäteen.
    Näki pojan poimivan kukkasen
    ja sen vievän äitinsä vanhaan käteen.

    Ja niinkuin emonsa rinnalla vuona
    hän kirkkoon äitinsä kanssa kulki
    somiss' ensimmäisissä saappaissaan.
    Pojun hellästi syliinsä äiti sulki,
    kun he olivat kivisen portin luona
    ja näkivät kirkon ja hautausmaan.

    Näin äiti: "Kas, kultainen katolla tuolla
    on risti, ja risti on haudoillakin.
    Se on elävän Jumalan merkki ja vala:
    iankaikkisen tuskan ei lieskassa pala,
    kenen voi sydän lailla Mestarin
    oman ristinsä kantaa, sen nimessä kuolla."

    Saman äänen kummituslaivaan kuuli
    uros harmaapartainen kaukaa jostain
    kuin kaikuna esirukousten.
    Ja hän luuli silmänsä hourailevan:
    ah, keskellä pilvikummitusten
    kuin kirkastettuna siltaa veen
    kävi äiti, merestä ristiä nostain!

    Kovin kalpeni Hollantilaisen huuli.
    Hänen nähtiin rajusti vapisevan
    kuin vuoren huipulla vanha puu,
    johon ukkosen vasama kohdistuu.
    Käsin päähänsä harmaatukkaiseen
    nyt tarttui mies, joka tyynenä kesti
    satavuotiset kauhuntaipaleet,
    jota uhmasta uhmaan jäisimpään
    viha taivaan paadutti ikuisesti,
    jota ihmiset olivat sylkeneet,
    joka itse Jumalan nimeä sylki.

    Kova, uhman kallio murtui, suli.
    Ja hän painoi kädellä sydäntään.
    Söi silmiä liekki kuin taulaa tuli.
    Ja vavahti kummituslaivan kylki,
    kun Lentävän Hollantilaisen ääni
    parahduksena sielun pohjalta soi:
    "Mua nuolevat liekit, ne lyö yli pääni!
    Kirouksesta irti en päästä voi.
    Tule, äiti, mun ristiä suudella anna!
    Pois täältä sun poikasi kauas kanna!"

    Heti, niinkuin rautainen piikki-ies,
    kirous hänen kirposi otsaltansa.
    Vavistuksella tunsi hän, sokea mies,
    miten Jumala itse ristinmerkin
    hänen otsalleen teki, suuteli sitä.
    Nyt oli hän taaskin poikanen herkin,
    syli äidin jolla on suojanansa. — —

    Nyt missä on, Hollantilainen, laivas!
    Täys aamua kirkasta, nuorta on itä;
    meren silmäkalvossa toistuu taivas.



LAPSEN SILMÄ.


    Ei mitään puhtaampaa kuin silmäs sun:
    mä niiden kautta katson kadotettuun paratiisiin
    ja aikaan ennen syntiinlankeemusta.

    Voi että likainen ja rietas kuva maailman
    sun silmäterääs kerran niinkuin rutto syöpyy!

    Näät ehkä kerran, niinkuin minä näin,
    pois kaiken kauniin pakenevan itseltäs.
    Et löydä äitiäs ja veljesi on kuollut.

    Näät ihmissydämien eläinnäyttelyn;
    näät elon spitaaliset kasvot edessäs
    suin, kielin niljaisin ja kammottavin silmin.
    Ja myöskin oma jalkas saastan ketunrautaan tarttuu
    ja, niinkuin koira koiriin, liityt niihin,
    jotk' elämässä tahrattiin ja tahraavat.

    — Mut ehkä myöskin silmäis erämaahan kerran
    kautt' ihmeen: kirkkaan lapsensilmän kautta
    taas taittuu aurinko, maan puhtain kauneus
    kuin näky elämästä, joka kierrossaan
    yhäti palaa puhtaaseen ja puhtaimpaan,
    sisimpään alkutilaan, jok' on kauneus.

    Ja näet: kaikki harha, rumuus — myös sun rumuutes —
    ei ollut pysyvämpi tuho kauniin elämän
    kuin unohtuva kivenheitto mereen,
    jok' ihanaksi rauhassaan on täydentyvä.

VAELTAJAN OODI


    Kahtahalla on kotipaikka sulla:
    toinen kehto on sekä hauta toinen.
    Vierahissa kuljet sa kaiken matkaa
          toisesta toiseen.

    Mutta sentään on jano sulla lentoon
    Sallimuksen, äitisi, kämmeneltä
    pilviteille, miss' oman siipes isku
          tietäsi aukoo.

    Sillä tiedät: on omas matka yksin,
    kaikki muu on äitisi kämmenellä.
    Tahdot, kaiken-nälkäinen, lentos piirin
          ohjata loitos.

    Kaukaisuuden tuon, mikä silmään siintää,
    maiden ääret, myös arot valtamerten,
    taivaan tähti-tunturit — kaiken mielit
          luonasi nähdä.

    Siivet pilven kylkihin arveluitta:
    taipaleella saat tuta kaikki tunnot!
    Ties on vaaksa, mutta se vaaksa kulkee
          outoa suuntaa.

    Kuullen maanituksia Paanin huilun
    pilviteiltä jos kevätlehtoon suostut,
    joutsenkaulaa kietonet lähteen luona
          nauravan neidon —

    mut et kauan malta: on kiire sulla.
    Kun soi ukkosrumpu ja nuolet sinkoo,
    lähdet jälleen: saa veres liekehtimään
          taistelun vaisto.

    Vastavoimat nyt syvin, huimin pyörtein
    tielles kiertää. Saat tuta tuskan nielut,
    päivänpaiste-tuokion pienet riemut,
          tappion rauhan.

    Siellä täällä näät monen miehen luita.
    Niistä kaiken on lihan nakerrellut
    ahnas paahde tai pedot. Käärme ryömii
          silmästä jonkun.

    Katsot ympärillesi: aavikoita.
    Hiljaisuutta kuuntelet, yksinäinen.
    Itses silloin näät sinä ensi kerran
          silmästä silmään:

    aavikoita sielläkin, hiljaisuutta;
    askelista on veriläikät jääneet;
    kaiken yllä on syvä iltarusko:
          Kuoleman silmä.

    Siivet pilven kylkihin arveluitta:
    kohta saavut äitisi kämmenelle!
    Ties on vaaksa, mutta se vaaksa kulkee
          outoa maata.






PEITETYT KASVOT




ILTA


    Nään purren purjeitansa riisuvan.
    Taa ratavallin käärmekiemuran
    jo päättyi pakomatka auringon.
    Sen kintereillä ahnas pilvi on.

    Se linnun lailla lentää yli maan
    ojossa kaula, kita ammollaan
    kuin auringon, yön tulikärpäsen,
    se mielis pyydystää ja niellä sen.

    Ja rannan kaislat ovat niitetyt.
    Rutaisen veden kyräilevän nyt
    kuin oudon, ripsettömän silmän nään
    maan iltaan autioon ja hämärään.

    Ja tuuli viimeisillään lepattaa
    ja pian siiviltänsä putoaa
    kuin ajatus, mi hämyretkellään
    saa liian kauas — säikkyy itseään.




PEITETYT KASVOT


    Minä usein unessa miehen nään,
    joka kasvonsa peittää —
    hän ääneti seisoo, ja kädellään
    hän kasvonsa peittää.

    — Mitä pelkää hän, mitä kaihtaa hän
    miks kasvonsa peittää?
    Näyn jonkin nähneekö hirveän
    ja kasvonsa peittää —

    vai säikkyykö omaa sieluaan,
    siks kasvonsa peittää —?
    Hän on kalpea, ei puhu milloinkaan,
    mut kasvonsa peittää.




UNI


    Kuin kädet kuolleen ihmisen
    ovat puiden oksat kuivat,
    kuin paariliinoja vainajain
    lumipilvet on, ylhäällä uivat.

    On laakso autio, hiljainen
    ja paljon luita siellä.
    On musta orhi ja kalvas mies
    ja pitkä varjo tiellä.

    Mies kasvoilta on kuin hauta ja yö.
    Ja nyt — jumala armahtakoon —
    hän tapaa tiellä poikasen,
    joka säikkyy ja lähtee pakoon.

    Mut nää: käden nostaa kalvas mies,
    ja varjo lankee kuuhun.
    Myös poikasen se saavuttaa,
    ja hän hirttäytyy puuhun —




SPLEEN


    Ja päivät syttyvät ja päivät sammuvat,
    mut niiden sisällyksen aina toukka syö.
    Puust' elämän, kuin madonsyömät omenat,
    ne kaikki vuorotellen varisuttaa yö.

    Ja himos kukkii joka kevät uudelleen,
    ain' uuden katseen eessä syttyy hymyilys.
    Mut tuska viiltää verinaarmun sydämeen,
    ja suontas iskee aina sama pettymys.

    On oma kieles mykkä, rujo elämäs,
    kaleeriorja oot ja tapaa tottelet,
    ja joka päivä kiellät sisint' itseäs,
    ja koskaan, koskaan kahleitasi murra et.

    Ja arka sielus on kuin myyrä kolossaan,
    ei uskalla se purra tietä aurinkoon,
    vain janoo, omista ei kauneutta maan,
    jos kuinka päivät syttyköön ja sammukoon.




ENKELI


    Tuli kaunein kaikista enkeleistä
    minun lohduttajakseni päälle maan
    Nyt vast' olen ihminen: mulle
    hänen kauttaan kaikki annetaan.

    Hänen ruumiinsa on kuin sielu
    ja sielunsa taivaan kaltainen.
    Hänen luokseen lentävät laulut
    kuin pienet linnut riemuiten.

    Minä rakastan. Ja nyt herään
    kuin mullan alta elämään.
    Hänen hentoa olkaansa vasten
    minä nyyhkien painan pään.




AHNAS PORTTI


    Olet sulkenut portin juuri,
    sen taakse jättänyt mun.
    Se on julma, se portti, ja suuri.
    Se portti on niellyt sun.

    Menit pois, veit kaiken valon.
    Ja nyt olen onneton.
    Syyspimeys pihassa talon
    kuin musta koira on.




OLIT POISSA —


    Olit poissa. Ja poiss' oli syleilyt.
    Olin kauan kaikkea paitsi,
    kävin niinkuin paimen säikkynyt,
    joka varjojen katraita kaitsi.

    Sinä palasit sydämeeni taas
    kuin häkkihin, linnun lailla.
    Sydän havahtui sinun laulantaas
    kuin taivas ääriä vailla.




JUMALAN TYTTÄRET


    Nyt ovat tulleet ne päivät,
    jolloin jumalan tyttäret kulkevat ihmisten parissa.
    Jumalan tyttärillä on ihmisen tomu,
    mutta heidän sielunsa ei ole tomuun sidottu.
    Jumalan tyttäret solmivat lankoja, lankoja
    taivaasta tomuun.
    Jumalan tyttäret pesevät sieluja puhtain käsin.

    Kaikki silmät eivät eroita,
    kaikki korvat eivät kuule,
    kaikki sydämet eivät tajua
    jumalan tyttäriä.

    Jumalan tyttäret peittävät kasvonsa vierailta,
    jumalan tyttäret puhuvat hiljaa,
    jumalan tyttäret tekevät vain yhtä:
    rakastavat.




KOHTALON LYHTY


    Oli kalpea, sairas, hento,
    ei kasvoilta kaunis, ei.
    Mut kuitenkin tähdenlento:
    valokaarensa ihmeen vei

    yli aution, pitkän tieni,
    jota kuljin mä yötä päin,
    hän, kohtalon lyhty pieni,
    avotaivaat ylläni näin.

    Oli jostakin toisesta maasta
    tähän eksynyt maailmaan
    hän, Puhtaus. Teiden saasta
    ei tarttunut anturaan.

    Mikä, mistä? Ja minne hän lähti,
    "Phantasia", retkellään?
    — Yli tieni on kulkenut tähti:
    valon sen yhä ylläni nään.




SYNTYMlNEN


    Maan suurin ihme on tapahtunut. Nähkää,
    miten kalpein, onnellisin kasvoin äiti hymyy.
    — Sama syyskesän sädehtivä hymy käy pelloilla, siunaten tähkää,
    johon myöskin syntymisen ihme lymyy.

    Hän hymyy, äiti, ja raukein silmin lasta,
    sen ihon punerrusta katsoo. Hän janoo janoomalla
    tuon pienen hengitystä, mi aivan vasta
    on sykkinyt hänen sydämensä alla.

    Hän katsoo katsomistaan — kuolee, ja kuolemastaan
    hän kalpein, onnellisin kasvoin vielä hymyy.
    — Siinä runoilijan hymy, ja se siunaa hänen lastaan,
    syvän, puhtaan riemun lasta — mutta synnyttäjän
    poveen tappava tuska lymyy.

    Hän on kuollut, äiti — ei: voisiko äiti kuolla?
    Ajast' aikaan eikö hän, onnekas, hymyilisi?
    Hän hymyillyt on, jotta tuskan tuolla puolla
    sama hymy hänen lapsensa kasvoilta sädehtisi.






TRUBADUURI




KESÄÄ


    Tien varret, pientaret, rantaäyräät,
    ne koiranputkien lumeen hukkuu.
    Ovat kaukana vaarojen siniset sauhut,
    ja metsän reunassa talot nukkuu.

    Ja köyryselkäisten raitojen alla
    joen kahvinkarvainen vesi noruu.
    Ja jossakin etäällä helein äänin
    joku paimen laumaansa toruu ja toruu.

    Nyt saattaa jo kuulla vienon sateen
    kuin hyttyshyörinän pensahista.
    Kuin lapsena puhallan perhoja liudan
    voikukkien hahtuvapallosista.




RUUSUMAJASSA


    Pilven lumihuiput korkealla.
    Niinkuin silmäterä luomen alla
    piilee aurinko. Ja tumma maa
    vavahdellen
    ukkost' odottaa.

    Tulee tuuli maata haravoiden,
    on kuin yli viljavainioiden
    matalalta savu vaeltais —
    ruusumajaan
    verisade sais.

    Terälehdet lentää ylitsemme
    kypsän-menehtyneet — värisemme,
    emme puhu, värisemme vain
    pedonsilmin
    nälan-himokkain.




TRUBADUURI


    Koko yön olen valvonut vuoteellain,
    ja on tullut aamun hetki.
    Kävi luoksesi, kallis, huimimpain
    ajatusteni toivioretki.

    Ne tulivat niinkuin ruhtinaat,
    aron prinssit juoksijoillaan
    sinun luoksesi, kallis, ne uskaliaat,
    punakauhtanat hartioillaan.

    Sinut haahkanuntuva-patjaltas
    löys yössä ne himmeässä.
    — Miten kimmelsi mustat suortuvas,
    mikä tuoksu hipiässä! —

    Ja kun näkivät sun, ne polvistuin
    sanat mielettömimmät sanoi,
    punahuulin ne kuiskivat, kuumin suin,
    janon-sairahin silmin ne anoi.

    Käsin kietoivat hellin ja kuumeisin
    ne hentoja polviasi,
    suin etsivät kyltymättömin
    sinun suutasi, rintojasi.

    Povin autuaallisin uuvuttain
    sinä kutsuit ne riemuhun varmaan. —
    Koko yön olen valvonut vuoteellain,
    koko yön olin vierellä armaan.




KUUMA SYLI


    On mulla nuoret hampaat: elämää
    mä tahdon niinkuin olkapäitäs purra!
    Kuin yli meren ruumiin raukean
    niin yli jäsenteni karkaa hurma tää;
    en tahdo säästää enkä tahdo surra.

    On silmissäni loimu auringon,
    ja kuvas syöpyy siihen niinkuin kulta:
    sun hipiäs on kypsän ruskea,
    ja pakahtuva, elontäysi on
    sun vartesi kuin silmut, kevään multa.

    Me rakastamme tätä elämää
    ja käymme kiellettyjen rajain yli;
    ah kevät, nuoruus, viini, rakkaus
    nyt ihanasti meitä myrkyttää,
    ja päihtyneinä meill' on kuuma syli.




PIENI SYNTINEN LAULU


    Pien' ihanaiseni, vuoteellain
    olet ollut alaston.
    Minä syntimme muistoa laulussain
    en kiellä: se kaunis on.

    Ja kun silmäni suljen, päivin, öin
    näen vartes vieläkin,
    ihos kuultoa, poveas ikävöin
    ja syntiä, suloisin.

    Ja aina, kun olet lähelläin
    ja suutas suutelen,
    minä tunnen kanssasi kylpeväin
    pyhiss' aalloissa Gangeksen.

    Sinä puhdistat, sinä nostat vain,
    siks syntimme kaunis on.
    Tytär jumalan, minun vuoteellain
    olet ollut alaston!




PIENESSÄ MAASSA


    Rajat liian pienet. Ei ole askelen alaa.
    Kukin täällä on muiden tiellä ja puree muita.
    Salakauna ja kateus naapurin portin takaa
    pian koirana hyökkää esiin väijyen luita.

    Raja-aitoja kaikkialla. Ja porteilla kilpi:
    "Tämä on minun alueeni" ja "Käänny tästä!"
    He mittaavat kuutiotuumin ilman toisillensa:
    kas, hengitä tämä — ja lakkaa hengittämästä!




HIIRET


    Täss' yhteiskunnan aumassa
    niin hiiren olla hyvä on
    kuin laitumella lampaan
    — mut kirjavassa laumassa
    myös salaviillos syvä on
    ah toisen hiiren hampaan!

    Kas ystävät ne tirkistää
    niin mielellään sun aivojas,
    sun tuulias ja säitäs;
    voi kuinka heitä virkistää,
    jos aavistavat vaivojas,
    Akilleen-kantapäitäs!

    Ja silloin vasta hauska on,
    kun voivat tätä virttä nyt
    he laulaa tuttaville:
    "Se mies jo vallan rauska on
    ja pullon kaulaan hirttänyt
    on järjen — minkäs sille!"

    — Sen nakertajan paras on
    ah avarassa kolossaan
    täss' aumassamme olla,
    ken naapurinsa varas on
    ja julkisessa olossaan
    on tekopyhä nolla!




ROTTA

(Eräälle ylvästelljälle)


    Käyt huulillasi soma lause tää:
    "On tosi kaunista ja kaunis totta."

    Mut totuus usein myös on kauniin-ahne — rotta
    kun pääsee kakuilles, niin — kauniit kuoret jää!




NOLI ME TANGERE


    On katkeruuteni niinkuin sammalkaihi
    syvän lammen silmäkalvolla samealla:
    viha, viiltävin hampain, niinkuin petokala
    on väijyksissä mieleni pinnan alla.

    Te tulkaa, ajatustenne kaarnalaivoin
    te soutakaa yli mieleni, tuntoni aavain
    Ja ken pitää hyvin perää, hän päilyvät vedet,
    sinen siinnon ja tähtien kuullon nähdä saa vain.

    Mut aina, petollisine verkkoinensa
    mies saaliin-ahne kun saapuu kalastamaan,
    hän varokoon: hän on tunteva totisesti
    hain hampaan syöpyvän ytimiinsä hamaan!




VELJELLENI


    Miten kaipaankaan sua, veljeni. Kaipaan kättäs,
    mut enään kätellessäni en sitä tunne:
    pois, veljeni, tietämättäni, tietämättäs
    arin nuoruutemme on häipynyt jonnekunne.

    Me olemme ennen yhdessä itkeneetkin
    ja yhdessä kiristelleet hampaitamme.
    Mitä tehnenkin nyt, veljeni, mitä teetkin,
    me kuljemme kumpikin omaa polkuamme.

    Ja ei ole kysymys meistä: on kysymys tiestä,
    vain peitsistämme, ei peisten kantajista.
    Kymen valtavan lailla nyt tiemme vetää miestä.
    — Kuka tietääkään oman tiensä tutkaimista:

    kuka tietääkään, miten kaukana, täällä ja siellä
    me saatamme seisoa miehinä, miesten työssä,
    teon rintamalla, ankaran käskyn tiellä,
    etulinjoilla surmaten toinen toisen yössä —?




PIENIÄ HAUTOJA


    On aina jotain poissa, jotain mennyt sulta
    kuin varas öisin arkkujasi kahmalois.
    Poiss' aivan pientä jotain on, mut niinkuin kulta
    se kallista on nyt, kun riistettiin se pois.

    Näin osa omaisuuttas, osa itseäsi
    sult' aina tiettämättäs hukkuu, lahoaa.
    Näin ryöstää ihmisiä näkymätön käsi.
    Se oves pihtipieleen ristin kirjoittaa.

    Ja pienin, pienin erin kuolet elämästä
    ja tulet autioksi. Mieles kalmistoon
    teet monta pientä hautaa. Niitä itkemästä
    sä astut vihdoin unohduksen kuutamoon.






LUOMINEN




LUOMINEN

(60-vuotiaalle Jean Sibeliukselle)


    Yhä luominen jatkuu, ja syvien vetten päällä
    yhä Henki käy. Ja hän samoo pimeään.
    Syvä, autio tyhjyys niinkuin nukkuja herää
    hänen hengityksestänsä elämään.

    Yhä painiskelee Olemattoman kanssa
    joka hetki ja kaikkialla Se mikä On.
    Ja kaiken takana, missä ei ole mitään,
    se jo näkee tomussa Sen mikä Tuleva on.

    Joka hetki se astuu askelen kauemmaksi,
    joka hetki se valtaa uuden maailman.
    Se on uuden syntymistä ja voittoa täynnä,
    ja se astuu jalkansa niskalle Kuoleman.

    Yhä luominen jatkuu, ja syvien vetten päällä
    yhä Henki käy. ja hän samoo pimeään.
    Hänen anturoittensa jäljistä syntyy linnunrata,
    ja hän kylvää aurinkoja käsistään.




KORVENHALTIAN KUOLEMA

(Eino Leinon kuolinsanoman saavuttua)


    Peto rotkoonsa hiipi ja rintansa haavoja nuoli,
    erämies jotk' ampui — Kohtalo — kauan sitten;
    peto rotkoonsa hiipi ja rotkonsa rauhassa kuoli.
    Punajuova jälkeen jäi: vana askelitten —

    vana askelitten, jotka hän, kontio, astui,
    kun korpea kiersi ja Turjan tunturit nousi,
    laki laakea joiden taivahan pilvissä kastui.
    Hänen katseensa kauas päin utumerta sousi.

    Hänen katseensa kosketti multaa: se värähteli,
    tuhat ruohonkortta nosti ja kukkien viljaa;
    ja kaikki, minkä se katse siunas, eli:
    mätäs, pilvet, metsä ja taivas soivat hiljaa. —

    Hän on kuollut, korvenhaltia, mut ei muisto huku.
    Joka pirtin loukossa itkevät taatat, lapset.
    Hänen kanssaan kuollut lie koko kontioitten suku.
    Siks kyyneliss' ovat valkeat kuusten hapset.

    — Ei, ei: punajuova jäi ylös otsalle taivaan!
    Kas, sinne on pirskahdellut kontion verta.
    Ei kuollut rotkossansa hän haavojen vaivaan:
    kotipolkua vain hän on astunut päin sinimerta.




VALO JA IHMINEN


    Kun "Tulkoon valkeus!" soi käsky Erään,
    sä syliis, siivillesi nostit maan. —
    Jok' ihmisen ja kukan silmäterään
    sun tules yhä syttyy palamaan.
    Teilt' unen raskaan sinun luonas herään
    kuin kuollut havahtuisi arkustaan.
    Käyn etees, alkuäiti, polvilleni,
    kurkoitan sätehilles sydämeni.

    Sun silmäis ihanuutta palvomalla
    jo isät ensimmäiset vuorilleen
    näin polvistuivat kasvojesi alla.
    Sä ajast' ikuisesta ikuiseen
    viet vapahtavat sätees kirmaamalla
    kuin virran sydämestä sydämeen.
    Ja elollinen kaikki yhtyy uomaas.
    Maan huokosetkin juovat sinun juomaas.

    Nää myöskin köyhät silmät rakastamaan
    oot opettanut kauneutta maan
    ja kaltaisiaan. Sydämeesi hamaan
    nyt vajoan kuin kultaan sulavaan.
    Ja elämäni tulee katoamaan
    kuin säde valon suureen ulappaan
    — mut ehkä, ehkä valonlisän niukan
    sen valoon tuoden, kimmeltäen hiukan.

                (Juhannuksen alla 1925).




VAINAJAIN KEVÄTNÄKY


    Vako, siemenen kehto me olimme. Vain käsi kahvassa peisten.
    Sato, voittaja, huipulle-astuja ei — vain rinne.
    Sinun laillasi, kuoleva kansan päämies, kaukana seisten
    maan luvatun aavistimme, mut emme päässeet sinne.

    Me menimme hiljaisuuteen tietäen: se on tapahtuva.
    Oli tomumme siunattu äiti ja hedelmällinen kohtu:
    kas poikamme onnellisemmaksi meitä on vapahtuva,
    uness' alla mullan on meille hän silmien lohtu.

    Kevät nurmea nostaa otsalle hautojemme.
    Mut suurin silmin me hiljaisuuteen näämme:
    mitä pyysimme, mut emme saaneet itsellemme,
    hän saa sen, poika. Se siunaa elämäämme.

    Polun poljimme: siks ura hällä on avarampi.
    Ikävöiden me rannalle jäimme — hän astuu laivaan.
    Maa uus on hälle, on kauniimpi, ihanampi.
    Mikä pilveä meille, on hänelle kuultoa taivaan.

    Elon, huoleton poika, hän riemulla ottaa vastaan
    kuin kirjavan perhon, mi juuri on jättänyt kuoren.
    Kodiks ihmisen luvattu maa hänt' oottaa, lastaan.
    Kevätauringon alla hän huilua soittaen nousee huipulle vuoren.

                                                (1.5.1925).




KARAVAANI


    Tien lapsia olemme, matkaan syntyneitä,
    karavaani-heimoa retkellä elämän.
    Ja ei tule koskaan loppua matkallemme,
    vaelsimmepa auringon alla tai keskellä pimeän.

    Yli ikuisuuden hietikon valkenevat
    monenkaltaiset päivät, paahtein ja keitahin;
    me nauramme, juomme ja suutelemme — taikka
    pedot tuskan saartavat meitä hampain nälkäisin.

    Mut eteenpäin, ohi kaikkien tuokioiden
    karavaania vie iankaikkinen kaipaus.
    Ei, ei tule koskaan loppua matkallemme,
    ja sen määränä lienee vain jokin kangastus.

    Tosin loppuvat kerran askelet vaeltajilta,
    kukin vuorostaan on nukkuva syliin maan.
    Mut katso: kaikki he kuitenkin mukana ovat,
    nekin, joiden tomu on uupunut vaeltamaan.

    Mikä parhainta on, mikä syntyi rakkaudesta,
    mikä meiss' oli elämästä ja elämää,
    tomustamme se erkanee ja ikuisesti
    karavaani-heimon sielussa hengittää.

    Näin uusia polvia entiset saattelevat —
    tie, etsintä niillä on kaikilla yhteinen,
    näyt yhteiset, sama kaipaus kauniimmasta
    ja matkasauvana Kohtalo ikuinen.

    Tien lapsia olemme, matkaan syntyneitä,
    karavaani-heimoa, sieluissa kaipaus,
    ja onnellisin on, kuka kauneinta uskoo,
    polunnäyttäjänä kellä on kangastus.

                    (Erästä juhlaa varten).






DE PROFUNDIS




NÄKY KADULTA


    He tulevat vastaani iltaruskon aikaan,
    he tulevat kovasta työstä, he tulevat tehtaistaan.
    Noki niinkuin naamio kasvoilla; siinä on vakoja hien.
    Ja kaikkien selkä on painunut kumaraan.

    Niin, kumarassa he käyvät, niinkuin kaikilla heillä
    jokin näkymätön, raskas taakka ois.
    Ja heillä on suuret, riippuvat, känsäiset kädet.
    Ne nyt ovat tyhjät, ne antoivat voimansa pois.

    Ja heillä on kaikilla huulet tiukasti kiinni.
    Ja silmät hiipuvat, hiipuvat liedessään;
    savun, työpajan sauhun viipyvän näissä vielä
    kuin himmeän, liikkumattoman kaihen nään.

    He tulevat vastaani iltaruskon aikaan,
    he tulevat työstä, he menevät jonnekin, pois —
    ja kumarassa he käyvät, niinkuin kaikilla heillä
    jokin näkymätön, raskas taakka ois.

    Ja nyt syvään tunnen sen: olen yksi heistä,
    lain alla ankaran: voimanne uupukoon!
    — Työn lasten heimon aikojen alusta loppuun
    kivin kuormitettuna kulkevan nähnyt oon.




ONNELLINEN


    Oli kadulla ajettu lapsen yli.
    Hänen ruumiinsa virui vielä maassa
    avosilmin kuollein ja huulilla verta —
    soma poikanen mekossa ruudukkaassa.

    Oli kuin olis hiljaa värähdellyt
    tuo hento nilkka ja kalvas ranne.
    Katukivillä, vieressä ruhjotun rinnan
    oli pieni sauva ja leikkivanne.

    Tuli eräs nainen ja pyörtyi — äiti.
    Me kaikki katsoimme hiljaisina.
    Joku kyynel vierähti katukiviin —
    ne kiilsivät sateesta niljaisina.

    Menin pois ja nyyhkytin: "Onnellinen!
    Hän on lähtenyt puhtaalla lapsenmiellä
    sukupolvien Via Appialta."
    — Oman mustan varjoni näin mä tiellä.




PAENNUT LINTU


    Paennut lintu, povessain
    se asui kauan, pesässään.
    Ei sitä nähnyt yksikään,
    sen tunsin minä vain.

    Se etäisille retkilleen
    läks siivin kuulumattomin,
    niin häikäisevän valkoisin —
    ja palas pesälleen.

    Ja takaa meren kymmenen,
    kedoilta Onnellisten Maan
    toi hunajaa se nokassaan
    ja mettä kukkien.

    Jok' ainut kerta, päällä maan
    kun janosin ja nälkää näin,
    se ruokki minun sydäntäin
    kuin emo poikastaan.

    Ja uuvuttaissa tuskan muun
    se kantoi lehvää öljypuun.
    Se lensi eikä levännyt. —
    Mut missä on se nyt?

    — Paennut: kerran retkeltään
    se palas luokse sydämen
    ja — liudat haaskalintujen
    se näki pesällään.

    Ja hiljaisesti valittain
    lens valkosiipi povestain,
    se lensi eikä levännyt —
    ja poissa on se nyt.




HÄMÄHÄKKI


    On taloss' elämäni synkkä takapiha.
    Siell' asustavat yököt himojen
    ja mato epäilyn ja rupikonna, viha.
    Ja öin ne piirittävät sydämen.

    Tän' iltanakin ilon mettä juodaksensa
    on mielen nurmelle se, perho, lentänyt.
    Ja muistain ihanuutta maan ja sisartensa
    se silmät ummisti ja — kuinkas kävi nyt:

    kas paha ajatus jo hiipi kätköstänsä
    — tuo musta hämähäkki ristiselkäinen —
    ja tahmeaa ja lujaa surmanseittiänsä
    se kutoi, kutoi yli sydämen.

    Sen kietoi väistämätön tuhon piiri,
    jost' ihme ainoastaan voisi pelastaa.
    Tää pimeys on kissa, sydän hiiri.
    On lohduttavaa ajatella kuolemaa —




RUNOILIJA

(Dan Anderssonin mukaan)


    Näin runoilija olla, kadull' asustella,
    kun edes päätöstä ei taistelulle näy,
    se on, on totta totisesti painiskella
    kanss' itse saatanan — ties taivas, miten käy.

    Se kysyy uhmaa, verta, kyyneleitä,
    käyn nyrkkisille nyt, tuo aamu kuoleman,
    mut koskaan murhett' ei, ei naisen-kyyneleitä —
    en laps, en nainen ole, mies mä olenhan.

    Täm' on kuin kalastaisi kaiken yötä
    eik' einettäkään pyydykseensä sais,
    kuin kulkis ulapalla yössä, myrskyn myötä,
    ja maat' ei koskaan, koskaan pilkoittais.

    Mut kerran kylmä ruumis olen ikuisesti,
    ja silloin minut tyyni uni palkitkoon —
    oon silloin mies, mi painiskelun kesti,
    ja mulla oikeus on olla, mikä oon.




NÄLKÄ


    Syön ruumistas, sinun vertas juon,
    ja sen atrian ääreen on ihana tulla.
    Joka päivä sun pöytääsi nälkäni tuon —
    joka päivä on kuitenkin nälkä mulla.

    Ja kun syön, yhä nälkäni kasvaa vain —
    ja sun astias ei ole koskaan vajaa.
    Oves luo, oves luota kuumeissain
    käyn, hoippuen hornan ja taivaan rajaa.

    Verijuotikas oon, jota liekki syö,
    olen sisältä suuri ja verinen haava.
    Tule kerran vieläkin, syntien yö —
    ja sitten on tuomion aamu saava!




AUTIO PELTO


    Olen autio pelto. Ja autioks jään.
    Lien tähkinyt toiveita, uskallusta.
    Mut joka korren ja tähkäpään
    söi niittymatojen liuta musta.

    Olen autio pelto — ei: hautausmaa.
    Luurangot nostavat turhaan kättään,
    ne kuolivat kaikki syntymättään.
    Olen täynnä huuhkajan ulvontaa.




DE PROFUNDIS


    Viel' äsken uskoin: nyt on tieni avoin,
    ja vuoret odottavat huipuin sinisin —
    Sisyphos, veljeni, sun varjos tavoin
    taas suistuin rotkoihin.

    Siis vietän elävältä peijaiseni,
    ja, madot, atrialle olkaa kutsutut!
    Te syökää, syökää, kunnes ydinteni
    on mehu kuivunut!

    — Mut sitten, aurinko, kun ylle pääni,
    tään rotkon ylle sytyt, silmäs näkee mun,
    niin huutaa lahonneiden luiden ääni:
    Täss' olen — poikas sun!




ERÄS IN MEMORIAM


    Kuin pimeä kaivo sammakkoineen
    tahi armoton napapiirin yö,
    joka aivoja painaa ja sielua syö,
    elo ympäröi sinut kohtaloineen.

    Öin korppeina, päivällä mustin ratsain
    vihamieliset voimat sieluas
    kovin piiritti. Eikä hän, odottamas,
    avuks astunut pilven-, ei tulenpatsain.

    Maass' ei ilon kyllyyttä juonut suus,
    et tyhjissä taivaissa autuutta peri.
    Sanat huulilles hyytyivät niinkuin veri.
    Lumenvalkoiset koht' ovat hiekalla luus.

    Näky viimeinen tämä silmihis piirtyi:
    näit laulujen ruumiit paareillaan
    ylen hentoina, valkeissa liinoissaan.
    — Napinvalajan kauhaan sielus siirtyi.






PRONSSIA




SALTO MORTALE


    On rakkaus ihmislasten
    kuin, pilvet, leikkinne ikuinen.
    Hekin kulkevat kohtaloonsa
    sokeasti vyöryen.

    Avaruuden äärillä vaikka
    he kaukana toisistansa lie
    kuin ukkospilveä kaksi,
    niin kaipaus yhteen vie.

    He tuskin tietävät, miksi,
    mut toisiansa lähestyin
    he syöksyvät vastatusten
    tulenpolttavin syleilyin.

    He leikkivät salamalla,
    ja heistä jäljelle tuhka jää.
    Mut elämän korkein hetki
    on kuolemanleikki tää.




PITKÄPERJANTAI


    Karitsa uhrataan
    meiss' — elon lunastaja — omaa syytä vailla.
    Ja yli kaiken maan
    veremme sataa aamukasteen lailla.

    Me oman sydämen
    revimme irti, ristille sen kohotamme
    kuin käärmeen vaskisen,
    he että eläisivät — kuoltuamme.




PRONSSIA


    Olin ihminen ennen,
    verta ja luuta ja lihaa.
    Sydämelläni ruokin
    rakkautta ja vihaa.

    Elon silmillä nähdä
    saatoin, ja korvilla kuulla,
    käsin tarttua käteen,
    nauraa ja itkeä suulla —

    kunis Kohtalo kerran
    sauvalla koski — — ja siksi
    ovat kasvoni tulleet
    iäti-paatisiksi.

    Kova, ankara pronssi
    sieluni muotoa peittää.
    Nyi en yltäni koskaan
    voi sitä kaapua heittää.

    Kuva en ole kuollut:
    uumenissani sykkää
    sydän liekehtiväinen —
    mutta sen tuska on mykkää.

    Erämaass' olen sfinksi;
    luonani leijonat huhuu.
    Tuhat vuotta menköön — ja sitten
    suu kuvan pronssisen puhuu.




YKSINÄINEN RATSASTAJA


    Sa yksinäisten polkua ratsastat
    pois heidän luotaan, jotk' ovat parvissaan.
    Sun erillesi, irti täytyy
        yhteisen hulluuden valtateistä.

    Kas, mikään liitä ei sua ihmisiin:
    sä lihaa heidän et ole lihastaan,
    et luuta ole heidän luustaan,
        sukua toista on sielu sulla —

    ah, yksinäisten pilvien sukua
    ja petolintuin, vauhkojen ratsujen —
    ei siinä sukupuussa kukaan
        veljeä tunne, ei kantajaansa.

    Ei sulla ole maata, ei taivasta,
    vain yksinäisten tie, jota nelistää
    suin verisin ja huuruavin
        ratsusi, kuolema kavioissaan.

    Et rakkautta tunne, sen tallasit.
    On suudelmia sullakin, tietäkööt:
    kas, yksinäinen ratsastaja
        suutelee hurmeisen miekan terää.

    Ja sinä näet, kuinka he kuolevat
    mies miehen jälkeen, ihmiset parvissaan
    he ojentavat käsiänsä
        huutaen taivasten Aaveen nimen.

    Sä tietämisen puust' otit hedelmän,
    jota kateellinen enkeli vartioi:
    nyt olet vapaa etkä kuole,
        jalkasi polkivat käärmeen päätä.

    Ja yli ajan, kuoleman hartiain
    jo nelistää sun ratsusi pilviin päin,
    ja panssarisi kultaa nuolee
        auringon silmien kuuma liekki.




TOTUUS


    Sinust' eivät tiedä ne ihmiset, jotka
    joka päivä sun nimeesi vannovat suulla.

    Sinä levität siipesi ristinpuulla
    ja kaartelet taivaita, kotka.






IHMISEN MÄÄRÄ




IHMISEN MÄÄRÄ


    Ei ole ihmisen hyvä
    — jos hän on heikko —
    tuntea, nähdä ja elää
    kaikkea: kuilu on syvä,
    siellä on vaaniva peikko.

    Inhimillisen luota
    on moni mennyt —
    inhimillisen tähden:
    mieletön, harhaillut suota
    viekkaita virvoja nähden.

    Yksi on — veljeni, tiedä —
    ihmisen määrä:
    kaikessa ihminen olla,
    suon yli polkunsa viedä
    vuorille, hyljätä väärä.

    Matkalla voi moni tällä
    langeta, nousta.
    Mutta ken itsensä hukkaa
    sielunsa näännyttämällä,
    hänen on mahdoton nousta.

    Veljeni, määrä on loitto:
    kuoleman luoksi!
    Ihmisen ylpeys olkoon,
    vaikkakin turha on voitto,
    taistella turhan vuoksi.

    Kauneus, untemme sisar
    on opas meillä:
    laulaen kuoleva joutsen,
    lehden poimussa pisar,
    myös tomu kultainen teillä.






PURRESSA




RUNOILIJAN LAULU

Li-Tai-Pe.


    Ma, kansan runoilija, lauloin lauluain,
    ja kansan kuulla huilu ilakoi.
    Äänt' armiasta kuunneltu ei lain.
    Nyt jumalteni talon eessä huilu soi.

    Ja parviss' elonhartaat, hullut jumalat
    punaisen pilven päällä tanssivat.
    Ja silloin hämmästyen kuuli kansa maan
    ihmettä, lauluani lennossaan.




PURRESSA

Li-Tai-Pe.

(Hans Bethgen mukaan.)


    Niin kepeästi pursi vettä viiltää
    väkevin aironvedoin. Seuranamme
    on kauniit immet huiluin kultaisin.

    He soittavat ja taas he kujeilevat.
    Ja jalo viini kuohuu pikareissa,
    ja mieliin syttyy riemu vallaton.

    Kai odottavat mua kuolottomat
    sinessä haikaralla ratsastaen —
    jään, huoleton, mä purteen kepeään.

    Ne palatsit ja linnat, jotka kerran
    näilt' autioilta kukkuloilta nousi,
    on sortuneet, on tyystin hävinneet.

    Ylevän runoilijan suuret sanat
    ikuiset ovat niinkuin muistomerkki,
    mi välkkyvänä tähtiin kohoaa.

    Kun haltioidun, tartun piirtimeeni,
    luon laulun kohisevan, niinkuin myrskyn,
    ja viisi pyhää vuorta vapisee.

    On minuss' ylpeys ja ilo, — nauran
    maan tämän kirjaville antimille:
    ne kukanlehden lailla varisee.

    Jos valtaa, kunniaa ja rikkautta
    mä joskus tavoitan ja niihin kiinnyn,
    Keltainen Virta pyörtää takaisin.




VAIMON VALITUS

Thu-Fu.

(Bethgen mukaan.)


    Hän yksin istui laaksoss' autiossa,
    nuor' vaimo, jolle kauneuden lahjan
    ol' ihmeellisen suonut sallimus.

    Hän puhui: Vaikka kodist' ylhäisestä,
    mä sentään kokenut oon kovan onnen
    ja erämaasta etsin turvaa nyt.

    On julma tuho käynyt yli maani,
    sen hävittänyt: saivat surman veljet,
    ah nuoruutensa loistoss' ihanat.

    Ei heidän ruumiitansa suotu mulle,
    jott' oisin voinut saattaa heidät hautaan —
    nyt viha, raakuus aikaa hallitsee.

    On olo epävarmaa, niinkuin liekki
    on soihdun tuulessa. Mun jättänyt
    on puolisoni ajan melskeisiin.

    Ei voimaa, suuruutt' ollut sydämessään,
    yks halu hällä vain on: joku vetää
    muu nauravainen nainen povelleen.

    Nyt hänen silmiänsä kiehtoo sulo
    jo toisien. Oi että kuulis kerran
    hän huokausta naisen hyljätyn!

    Oon piikani mä lähettänyt kauas
    mun korujeni timantteja myymään,
    mut ruokomajaani mä itse jään.

    On maja kehno. Korjata ma koen
    sen seinäin hataruutta köynnöksillä,
    on ilma kylmä, vaatteet ohuet.

    Tuo piiat kukkasia — viekää pois ne.
    Ei kukist' ole. Merkiks surustani
    te tuokaa mulle oksa sypressin.

    Jo ilta saa. Mä tahdon suojapaikan
    tuolt' alta suurten bamburuokoin löytää
    yön leposijaks kylmän, aution.




JOS OISIN TULI

Cecco Angiolieri.

(Mukaelma.)


    Jos oisin tuli, palais maailmanne.
    Jos oisin tuulispää, sen hajoittaisin.
    Jos oisin meri, maan ma hukuttaisin.
    Jos oisin Jumala: — voi kauhuanne!

    Jos oisin paavi: miten sielujanne,
    te roistot, kristityt, mä kiduttaisin!
    Jos oisin kuningas, niin ripustaisin
    mä teidät hirteen koirat kimpussanne!

    Jos oisin kuolema, ois syli mulla
    taas avoin vanhemmille. Yli harmaan
    en kynnyksen voi elävänä tulla.

    Jos oisin Cecco — hm, se olen varmaan,
    niin olkoot ihanimmat neitseet mulla;
    ja muille suon ma sulottoman armaan.




RITARI OLAVI

Heinrich Heine.


    I.

    Katedraalin eessä kaksi
    miestä punakauhtanaista:
    kuningas on toinen niistä,
    toinen pyövel' ammatiltaan.

    Kruunupäinen pyövelille
    puhuu: "Pappi messun alkoi,
    pian päättyy vihkiminen —
    pidä piilus valmihina."

    Kellonsoitto, pauhu urkuin,
    kirkost' ulos väki tulvii:
    keskell' uljaan juhlasaaton
    nuoret vihkikoruissansa.

    Kauhun-kalvas, vapiseva
    tuo on kaunis prinsessainen;
    huolt' ei huimall' Olavilla,
    suulla punaisell' on hymy.

    Hymy suulla punaisella,
    niin hän puhuu kuninkaalle:
    "Hyvää huoment', appiukko,
    katkot tänään kaulan multa.

    Kuolen tänään — suo mun vielä
    elää keskiyöhön asti,
    että voisin hääni nämä
    pidoin, soihtutanssein viettää.

    Suo mun elää, suo mun elää,
    kunnes juon mä viime maljan,
    kunnes tanssin viime tanssin —
    suo mun keskiyöhön elää!"

    Kruunupäinen pyövelille
    puhuu: "Vävy säilyttäköön
    keskiyöhön asti hengen —
    pidä piilus valmihina."


    II.

    Nämä häät ovat ritari Olavin,
    nyt juo hän viime pikarin.
    Ja nyt painaa vasten poveaan
    hän armastaan —
    oven takana pyöveli seisoo.

    Soi soitto, ja Olavi nuorikon
    vie karkeloon: raju, huima on
    tämä tanssi loimussa soihtujen,
    elon viimeinen —
    oven takana pyöveli seisoo.

    Mikä riemu nyt viulujen kielissä soi,
    miten nyyhkiä huilun ääni voi.
    Ken heidän tanssivan nähdä saa,
    sitä kouristaa —
    oven takana pyöveli seisoo.

    He tanssivat kauan ja lähekkäin,
    mies puolisolleen kuiskaa näin:
    "Miten rakas oot, et tietää voi —
    vilu haudass' on, oi" —
    oven takana pyöveli seisoo.


    III.

    Herra Olavi, on jo keskiyö
    ja päätös matkasi maisen.
    Jo mielin määrin nauttinut
    olet lempeä prinsessaisen.

    Jo munkit messua hymisee,
    ja punakauhtanassa
    mies seisoo piilu kädessään,
    jo on pölkky vartomassa.

    Ja ritari Olavi hoviin käy,
    valo, miekat kipunoivat.
    Ja ritarin suu on punainen,
    suu hymyy, ja sanat soivat:

    "Minä siunaan auringon, siunaan kuun,
    joka tähtiretkeläisen,
    minä siunaan linnun jokaisen
    sini-ilmassa livertäväisen.

    Ole siunattu, meri, ole siunattu, maa,
    ja keto kukkinesi:
    minä siunaan orvokit, suloiset
    kuin vaimoni silmien mesi.

    Ah, tummat silmät puolison,
    nyt kauttanne päätän retken.
    Minä siunaan seljan: ah, alla sen
    näin antaumukses hetken."




SÄKEITÄ TUNTEMATTOMASTA

Georg Herwegh.


    Mä tahdon kuolla ruskon kuoleman,
    kuin päivä, viime hehkussansa nukkuin —
    ah, kuolon tajuttoman, ihanan —
    niin kuolla, syliin Ikuisimman hukkuin.

    Mä tahdon kuolla lailla tähtien,
    täys kirkkautta, silmän sammumatta,
    ja taivaan pohjattomaan sinehen
    pois mennä hiljaa, kivun koskematta.

    Mä tahdon kuolla sinun kuolemas,
    maan kukkain tuoksu, perhoslentimille
    mi ilmaan kimpoat ja, riemukas,
    saat suitsutukseks Herran alttarille.

    Mä tahdon kuolla niinkuin kaste tuo,
    kun janoisina aamun liekit palaa;
    oi Jumala, niin sydämeni juo
    kuin päivänsäteet kasteen juovat salaa!

    Mä tahdon kuolla niinkuin säveleet,
    joit' arat harpun kielet huminoivat:
    ne ovat tuskin harpun jättäneet,
    kun kohta Luojan sydämessä soivat. —

    Et kuole iltaruskon kuolemaan,
    et täältä hiljaa tähden lailla vaivu,
    et kuole kivutta kuin kukka maan,
    ei sielus puoleen aamusäde taivu.

    Sä kuolet kyllä, jäljettömihin,
    mut kurjuudessa voimas talttuu, turtuu:
    saa vienon kuolon luonto ikuisin,
    mut ihmissydän kappaleittain murtuu.




HYMNI KAUNEUDELLE

Charles Baudelaire.


    Laps Haadeksen vai taivaan ootko, Kauneus?
    On katsees — jumalainen, saatanallinen —
    kuin rikoksen ja siunauksen sekoitus,
    siks olet niinkuin viinin myrkky suloinen.

    On samall' illan, aamun valo katseessas,
    on tuoksus ruusuin, rajuilman ruhjomain,
    on malja täynnä taikajuomaa suudelmas,
    se lamaa sankaria, lasta virvoittain.

    Syvyydest' astutko vai luota tähtien?
    Kuin koira seuraa turmelus sun liepeilläs.
    Sä tuhon sekä riemun kylvät leikiten,
    oot opas, mut et näytä, mik' on määränäs.

    Käyt nauru huulillasi yli vainajain,
    ja Kauhu ylvähin on sinun koruistas.
    Ja lailla punakorallien hehkuvain
    öin nähdään Murhan kiertyvän sun kaulahas.

    Niin korennoinen lentää liekkiin kynttilän,
    ja; "Terve, kirkkaus!" se kuiskaa kuollessaan.
    Mies huohottava vierell' immen viehkeän
    kuin kuoleva on, hyväilevä multaa maan.

    Oi kauhistava Kauneus! Se yhtä lie,
    oletko viesti Saatanan vai Jumalan,
    jos vain sun hymys, katsehesi portti, tie
    on maahan, jot' en tunne, mutta rakastan.

    Seraafi taikka seireeni, se yhtä on,
    jos teet sä — keijukainen silkkisilmäinen,
    sä kuningatar laulun, valon, tuoksujen —
    vähemmän iljettäväks maan, ja tuokion.




VIINIHOURE

Charles Baudelaire.


    Tää päivä on kuin unelmaa.
    Ei suitsia, ei satulaa!
    Selässä viinin ratsastain
    luo keijujen ja jumalain.

    Kuin enkeleitä kiidättää
    suur delirium-houre tää
    meit' etäisimpiin taivaihin
    kautt' aamunkoiton kristallin.

    Näin myrskyn siipi meitä vie,
    myös sydämillä siivet lie.
    Oi sisar, lento nopsa niin
    vie unelmaini taivaisiin.




KOHOAMINEN

Charles Baudelaire.


    Yli suitsevain taivasten, aurinkojen,
    meren, pilvien, laakson ja vuoriston,
    valo maailmain kunis sammunut on,
    taa eetterin, taa avaruuksien

    tavall' uimarin, tyrskyjen huumaaman,
    — palavan, sanomattoman riemukas — niin
    ylös pakenet, henkeni, korkeuksiin
    läpi kaikkeuspiirin valtavan.

    Ah, pois hämäryydestä laaksojen
    ylös taivasten puhtaiden tuoksujen luo;
    jumalviinistä oma osas juo,
    tulest' äärettömän, syvän kaikkeuden!

    Surut, kyltymys, taistelu rauhaton
    sorass', usvissa tien yhä taakkanas ois:
    valon siivillä ken osas kiitää pois
    ylevään ikirauhaan, se autuas on!

    Ajatukset, ah, kiuruina kirmaten
    ylös lentävät aamuun, ja laakso jää,
    kokonaan elon nähden ne ymmärtää
    mykän luonnon kieltä ja kukkien.




ALBATROSS

Charles Baudelaire.


[Tätä runoa käänteessäni olen käyttänyt hyväkseni Toivo Mähösen
ansiokasta mukaelmaa. — Suom.]

    Kas, pyydystetyks merimiehet huviksensa
    saa joskus albatrossin, laivaa saatelleen
    veen yli suolaisen. He taajoin parvinensa
    tuon ympäröivät vieraan, ylhäält' eksyneen.

    Ja kannel!' avutonna, häpeissänsä laahaa
    nyt lintu ruumistaan — tuo veikko pilvien.
    Kuin raskait' airoja, niin kupeillansa raahaa
    se taakkaa hervotonten valkosiipien.

    Nyt horjut, ylväs lentäjä, kuin oma varjos,
    viel' äsken ihana, nyt rujo, irvokas.
    Mies sulle julkeana piippunysää tarjos,
    ja toinen matkii sua, ilmain kuningas.

    Oi, nähkää runoilija linnuss' uhmakkaassa:
    hän nuolta nopeammin myrskyyn rynnistää,
    mut parvess' ihmisten kun alhaall' on hän maassa,
    hän siipiensä painon alle rammaks jää.




ISÄ JA POIKA

Erik Lindorm.


    Kuu pilvijuomakas värjyy
    syväll' alla tumman veen.
    Ja uniset sirkat soittaa
    läpi heinän kaatuneen.
    Kuin harmaa tuhka sataa
    hämy päivän hehkuhun.
    Me kuljemme kivistä rantaa,
    minä, pieni poikani mun.

    Hän katsoo, viittoo ja loruu.
    Kivet joskus livettää.
    Minä hyväilen hänen kättään
    pient', aivan pehmeää.
    Hänen lapsen-ihmettelynsä
    ei väsy utelemaan.
    Ovat ajatukseni poissa,
    minä tuskin vastaankaan.

    Miten kauan saanen pitää
    sinun pientä kättäs näin,
    tuki olla sulle ja turva,
    opas matkallas eteenpäin?
    Miten kauan lienee mulla
    sija lämmin sielussas?
    Sinä kasvat ja rinnaltani
    menet yhä kauemmas.

    Sinun tahtosi uhmaan paatuu,
    pojan-ujona piileilet.
    Ja katseemme eroo. Ja sieluus
    idut kasvavat salaiset.
    Käyt synkin, polttavin tuntein
    salateitäs kulkemaan.
    Minun täytyy syrjässä seistä,
    vain ääneti katsoa saan.

    Jos tietäisit, poikani, kuinka
    yli vuotees uneksin.
    Minä kirjoituspöytäni kätköön
    ens sukkasi piiloitin.
    Ne pienet, pienet sukat
    koviks, suuriks kengiks saa,
    ne polkevat omaa tietään,
    isän, äidin ne musertaa.

    Se täytyy kärsiä, kestää,
    jos kohta se raskast' ois.
    Miten puserrankin, irtoo
    kätes kädestäni pois.
    Menet kuitenkin luotani kerta,
    ken estäis kasvamisen?
    — Tule nyt, me kiiruhdamme
    pian kotiin, poikanen!




VANHA TALO

Ragnar Jändel.


    Koditon raukka, maailmassa harhaan
    ma repalein ja kengin visaisin.
    Ei mulla maata, taivast' eikä luojaa,
    vain köyhä äiti mull' on jossakin.
    Niin kuljen, tuijottelen tähtiin, hullu,
    ja veri palaa. Kaiken sulkea
    ma tahdon syliini — mut muistan: täytyy
    pimennon lasna hylyn kulkea.

    Mut usein, arimmin kun värjyy sydän,
    kun helle teki uuvuttavaks tien,
    kun seutu hukkuu sinertävään hämyyn,
    ma vanhan talon luokse tullut lien.
    Ja kuulen laulun, nuoren käden tiedän
    pianon näppäimillä leikkivän
    — juon nälkäisinä soinnut, hiiskumatta,
    peläten painaudun seinähän.

    Ja nuoren, tumman, hennon tytön siellä
    nään nuotteineen. Ja divaanilla nään
    sävelten, kirjojen ja valon luona
    myös tumman pojan, miehen vieressään.
    Nään, että lapset ovat sisarukset;
    heit' uneen valkokehdoss' äiti on
    hyväillen tuutinut. — Ja outo pakko
    mun vetää ikkunoiden valohon.

    Ja katso ... luona pianon se lapsi,
    mi kieliin koskee sormin hentoisin,
    hän — nään sen nyt — on oma sisareni,
    ja poika sohvall' itse olenkin.
    Ja hän, jok' aurinkoiseks lapsuutemme
    on hyväillyt, mun äitini hän on;
    myös talon, suojat lämpöiset mä tunnen,
    mä tunnen oman isän kartanon.

    — Mut koira haukkuu... Hitto, uneksinhan!
    — On kotini Ei-missään, täällä ei!
    Mun pieni sisareni kuoli viluun,
    ja elon kurjuus äidin voimat vei.
    On isänikin kuollut — entä sitten!
    — Mä otan pussin, alan laputtaa
    ja kysyn joltain kiiltonappiselta,
    koditon raukka mistä majan saa.




SATAA

Ragnar Jändel.


    Rakkahin, herää, tule ulos kuistiin!
    Katras harmaita pilviä peittää taivaan.
    Tuoksuvassa, himmeäss' yössä hiljaa
          sade valuu.

    Ojenna kätes, tunne: suloisesti
    pilvet tihkuvat vilvaita pisaroita.
    Tunne syvään, rakkahin, mullan kiitos
          taivaan puoleen!

    Kuivat lehdet vienosti kahisevat,
    yrttien ruumiit paisuvat nautinnosta.
    Kiitost' uhoo vainiot, jotka väikkyy
          hämyn läpi.

    Alkaa ehtynyt puro solinansa,
    oikealla, pähkinäpensastossa
    harmaiden pilvien alla laulaa harmaa
          satakieli.




KUMMITTELIJAT

Dan Andersson.


    Majass' yksin jos valvot, kun ilta saa,
    älä salpaa oveasi
    Ovat yllämme tähdet, ja hanki kimaltaa,
    kun tulemme, tuttavas.

    Luut vanhat nää jo kolkassa kirkkomaan
    levoss' olleet kauan on —
    havahtuin sinitaivasta katsomaan
    saamme kujille kuutamon.

    Alla tähtien silmäin me käymme käräjiin,
    kun tuuli on raivokas,
    ja me istumme tuomari-istuimiin
    sinun miilumajallas.

    Nyt rauhatonna sielumme harhaa vain:
    meidät hautahan nälkä vei.
    Syvä rauha oli yllämme, mutta lain
    viha sammunut meistä ei.

    Viha tää, viha kuolleiden, nyt vaeltaa
    ajast' aikahan, kummitus;
    emme kyynelen lohtua maistaa saa,
    eikä pääty vaikerrus.

    Voi meitä! Jo myöhäistä kiskurin
    on tuomio langettaa:
    kipusauvamme vuolijat itsekin
    nyt aaveina vaeltaa.




ANGELIKA

Dan Andersson.


    Minä kuulin pauhua myrskyn ja ääntä pasuunain,
    minä kupeeni vyötin kohta ja nousin haudastain,
    valoss' auringon paisui rintani mun, käsivarteni jännitin,
    toi ihana tuuli itämaan kuin viiniä suonihin.

    Ja rankkana lämmin sade minun huuhteli rääsyjäin,
    minä avasin silmäni uudet ja tuomiopäivän näin.
    Oli kanssani myös Angelika, jota kovin rakastin,
    mut jota en saada ansainnut, minä arvolta alhaisin.

    Ja kolmekymmentä päivää minä vuottelin vuoroain,
    kevät uus oli ympärillä, sini taivaalla vanha vain.
    Minä vihdoin mieleni rohkaisin, menin käden nostaen:
    "Olen nimeltä William Andersson, ja suuri syntinen.

    Ja tässä on hän, Angelika, jota kovin rakastin,
    mut jota en saada ansainnut, minä arvolta alhaisin.
    Me olimme miltei kihlatut, mut tietenkin salaa vaan,
    emme toisiamme pettäneet, minun tieteni ainakaan.

    Lihan synti on syntimme ollut, mut liha on kuollut pois,
    ei tuomitse henkeä henki, vikapää jos ruumis ois.
    Sinun veljiäs pienimpiä olen kohdannut varrella tien.
    Kun näkivät nälkää, nälkää näin, kun uupuivat, uupunut lien.

    Välist' emme leipään kajonneet, jos paastoa toiset sai,
    ja se oli hengestä, Herra, sen sentään myönnät kai?
    Me kuulimme enkelikuoroas, kun kuolevat vaikersi vain.
    Menehdyimme kaikki nälkään, oi Herra, rinnakkain.

    Ja pienet, pienet naiset tuli joskus leirihin,
    ja he kylvivät sen naurullaan kuin pienin kukkasin.
    Me otimme heidät silloin, vajosimme kurjuuteen.
    Mut se oli ruumiista, Herra, vika ruumiin hävinneen."

    Kadult' Ebalin portin luota tuli saatana virkkaen:
    "Niin, Herra, he itkivät, antoivat — vain minua peljäten.
    Mut kysyhän heiltä, Herra", hän puhui kumartain,
    "mitä tekivät vaioisimmin öin, kun ei pelkoa ollut lain."

    Minä huusin: "Pelkomme, Herra, piti alati murinaa,
    söi meitä se syödessämme, se säikytti nukkujaa.
    Hädän tautta me surmasimme, nälän pelosta varastain
    ja me kieltäydyimmekin toisinaan, mut taivasta muistaen vain."

    Mut Herra näin: "Minä tiedän tuon, kai parhaiten tiedänkin —
    jotakin toki oppinut minäkin lien vuosimiljoonin —.
    Oli rakkaus pelon vuoksi, vanhurskaus suosion,
    mitä teitte, kun pelkonne vaientui, se kiimassa tehty on."

    Minä vastasin: "Henki ol' altis, mut liha heikko vain,
    ja kun synnissä mässäsi liha, ei katunut henki lain.
    Tais saattaa ne meidät, ne kaksi, alas synkkään Ebaliin;
    enin ruumiista sentään oli, ja ruumis haudattiin.

    Ylipäänsä me olimme, Herra, lian peitossa kokonaan,
    ja ruumista henki raahas kuin kahletta jalassaan.
    Ja nyt anon tuomiotas, sen alle tyytyen.
    Olen nimeltä William Andersson, ja suuri syntinen."

    Mut Herra näin: "Ota impes sun, joka rakas sulle on,
    mut jota et saada ansainnut, sinä säädyltä arvoton.
    Suven taivaan alla uudestaan koetellaan teitä nyt,
    ja pyydän, te kaikki lähtekää, olen teihin väsynyt."

    Niin menimme jälleen kaikki pois, alas Mamren tammistoon
    koeteltaviks kerran vieläkin, kunis tulemme tuomioon.
    Mut saatana nauroi portillaan, nämä sanat kuulla sain:
    "Sinä sait, sinä sait Angelikan vuoks pelkuruutes vain!"




RAKKAUS

Dan Andersson.


    Sanotaan, että profeetta uskossaan,
    jonk' ääni kuin malmi, kuin symbaali soi,
    rakkautta jok' ei tule tuntemaan,
    hän on turhaa, hän hukkua voi.

    Sillä profetia kokonansa häviää,
    kuin tuuli, savu kuolee se, voimaton,
    mut kaikki, min rakkaus täyttää, se jää
    ja niinkuin jumala on.

    Teet, rakkaus, kaunihiks ohdakkeen,
    sinä kuin sade käyt yli nääntyvän maan,
    kukan tuot, puron vihreine äyräineen
    aron hiekkahan polttavaan.




DOONEYN SOITTAJA

W. B. Yeats.


    Kun Dooneyssa viulua soitan,
    kaikk' alkavat karkelon.
    Kilvarnetin pappina serkku,
    veli Greenogen pappina on.

    Veli, serkku, he jälkeeni jääden
    tavas rukouskirjaa vain.
    Luin itse mä laulujen kirjaa,
    min kaupungista sain.

    Ja kun aika täyttyy ja tullaan
    pyhän luokse Pietarin,
    hän hymyää kolmelle meille,
    enin minulle kuitenkin.

    Ilo aina on tuttava hyväin,
    ilon suuri päihtymys.
    Rakas iloisille on tanssi
    sekä viuluni helähdys.

    Menen portista, taivaassa syntyy
    väentungos tavaton:
    "Hei täällä on soittaja Dooneyn!"
    Ja he alkavat karkelon.

